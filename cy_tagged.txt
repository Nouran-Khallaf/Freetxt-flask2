Dyma gyfrol fach sy’n hawdd i’w darllen ond eto sy’n em ‘sy’n cyffwrdd dyn at ddagrau’, ys dywedodd Hywel Teifi Edwards.
Ceir yma yn wir y llon a’r lleddf, hiwmor iach a thristwch ingol.
Eto, cynildeb y dweud sy’n taro i’r byw, yn enwedig y dioddefaint nas ymhelaethir arno – colli merch yn bythefnos oed, colli mab yn bump oed a chael tri mab dall, ac (er na ddigwydd hynny yng nghorff yr hunangofiant), o golli Rebecca a hithau’n un ar ddeg oed. 
Cwmpesir canrif gyfan bron â bod yn nhudalennau’r gyfrol, a cheir yma hanes newidiadau mewn cymdeithas gyfan yn ogystal ag yn y teulu penodol dan sylw. 
Teimlaf efallai fod y bennod olaf braidd yn rhy uniongyrchol ei neges, ac mai pennod gyntaf cofiant y byd sydd ohoni ydyw, yn hytrach na phennod olaf hanes cenhedlaeth taid yr awdures. 
Yn sicr, rhaid annog yr awdures i fynd ati i ysgrifennu rhagor; mae ei hiaith mor goeth, mor Gymreig, mor fyw, mae’n bleser pur i’w ddarllen – ac ni ellir ond dotio dro ar ôl tro at yr eirfa, yr ymadroddion a’r disgrifiadau, e.e. ‘Cychwynnem yn oriau mân y bore, a’r diwrnod newydd yn troi’n las, yn binc, yn felyn, yn wyn, fel petai clais y nos yn gwella.’ 
Ni allwn ond chwerthin yn aml ar droeon chwithig rhai o’r cymeriadau (megis y gyrrwr bws yn dweud wrth y dyn dall ‘You need the green bus, mate’), ond yn fwy na dim mae pleser y gyfrol ym mhortreadau byw yr awdures; os oedd Lewis, un o’r brodyr, yn arlunydd da â’i baent, yna mae Angharad Price hithau wedi etifeddu’r un anian ac yn arlunydd gwych â’i geiriau. 
Llwydda i greu portreadau mor fyw fel eu bod yn dawnsio o flaen ein llygaid, yn enwedig felly yn fy marn i yn y portread o’r brawd dall, William – o’r manylder am lyfu label, ei natur gysetlyd a’i ysfa am annibyniaeth i’w ddirywiad poenus yn ei henaint. 
Ac yn y portreadau hyn fe’n gogleisir yn fwy na dim gan y cyfuniad gwefreiddiol o’r hyn y gwyddom sy’n ffaith a’r hyn a awgrymir sy’n ffrwyth dychymyg a phrofiad Angharad Price. 
Mae’r hanes a geir yma am deulu Dynybraich yn amlwg yn wir, a cheir ambell ffotograff ohonynt i brofi hynny; afraid dweud fod y gyfrol hon yn albwm geiriau anhygoel i’r teulu hwnnw.
Chwaer taid yr awdures oedd Rebecca Jones, yr adroddwraig, ac wrth nodi aelodau cenedlaethau newydd y teulu, cydnebir bodolaeth Angharad Price ei hun yn y llinach deulu: ‘a hwythau bellach yn nain a thaid i blant Wyn, sef Aled a Catrin, a phlant Mair, ac Emyr ei gŵr, sef Irfon, Iolo ac Angharad’.
Ond wedi’i weu drwy’r ffeithiol, mae elfen amlwg o ffuglen –yn bennaf oherwydd, mewn gwirionedd, bu farw Rebecca yn un ar ddeg oed, ac mae'r gyfrol hon yn ‘deyrnged i’r bywyd y gallai fod wedi ei gael’. 
Ond mae’r cyfuno ffaith a ffuglen yn hynod ogleisiol – faint ohono yn wir a basiwyd i lawr drwy’r cenedlaethau a faint ohono sy’n gnawd o ddychymyg Angharad? 
Meddyliaf yn fwy na dim am hen-nain a hen-daid yr awdures: mae yma bortreadau mor llawn ohonynt, o Evan ‘yn storïwr da’ i’w wraig a’i ffydd gref yn Nuw.
